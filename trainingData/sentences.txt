 Ako na si Pablo at si Timoteo ay mga alipin ni Cristo Jesus . 
 Kami ay sumusulat sa lahat ng mga banal kay Cristo Jesus na nasa Filipos gayundin sa mga tagapamahala at sa mga diyakono . 
 Sumainyo nawa ang biyaya at kapayapaang mula sa Diyos na ating Ama at sa Panginoong Jesucristo . 
 Nagpapasalamat ako sa aking Diyos tuwing maaala-ala ko kayo . 
 Humihiling ako sa Diyos na may galak para sa inyong lahat sa tuwing dumadalangin ako . 
 Ito ay dahil sa inyong pakikipag-isa sa ebanghelyo mula pa noong unang araw hanggang ngayon . 
 Lubos akong nakakatiyak sa bagay na ito , na siya na nagsimula ng mabuting gawa sa inyo ay magtatapos nito hanggang sa araw ni Jesucristo . 
 Matuwid lamang na maging ganito ang aking kaisipan sa inyong lahat sapagkat kayo ay nasa puso ko . 
 Kayong lahat ay kabahagi ko sa biyaya , sa pagkatanikala , sa pagtatanggol at sa pagpapatunay na totoo ang ebanghelyo . 
 Ito ay sapagkat ang Diyos ang aking saksi kung gaano ang pananabik ko sa inyong lahat na tulad ng pagmamalasakit na mayroon si Jesucristo . 
 Ito ang aking panalangin na ang inyong pag-ibig ay lalung-lalo pang sumagana sa kaalaman at sa lahat ng pagkaunawa . 
 Dalangin ko rin na mapili ninyo ang mga bagay na pinakamabuti upang kayo ay maging tapat at walang kapintasan hanggang sa araw ni Cristo . 
 At upang kayo ay mapuspos ng mga bunga ng katuwiran sa pamamagitan ni Jesucristo sa ikaluluwalhati at sa ikapupuri ng Diyos . 
 Mga kapatid , ibig kong maunawaan ninyo ngayon na ang mga bagay na nangyari sa akin ay nagbunga ng paglaganap ng ebanghelyo . 
 Dahil dito , naging maliwanag sa lahat ng mga bantay sa palasyo at sa lahat ng iba pang tao na ako ay nakatanikala dahil kay Cristo . 
 Dahil sa aking pagkatanikala ang nakararami sa mga kapatid sa Panginoon ay lalong nagtitiwala sa Panginoon , sila ay lalong naging malakas ang loob sa pangangaral ng salita nang walang takot . 
 Totoo ngang may ilang nangangaral patungkol kay Cristo dahil sa inggit at dahil sa paglalaban-laban ngunit ang iba naman ay sa mabuting kalooban . 
 Ang ilan ay naghahayag patungkol kay Cristo dahil sa makasariling hangarin , hindi sa katapatan ng kalooban , na nag-aakalang ito ay makakadagdag ng paghihirap sa aking pagkakatanikala . 
 Ngunit ang iba ay gumagawa nang dahil sa pag-ibig , na kanilang nalalaman na ako ay itinalaga sa pagtatanggol sa ebanghelyo . 
 Ano nga ang kahalagahan nito ? 
 Ang mahalaga ay naipangaral si Cristo sa anumang paraan , maging sa pagkukunwari o sa katotohanan . 
 Dahil dito , ako ay nagagalak at patuloy na magagalak . 
 Sapagkat nalalaman kong ang kahihinatnan nito ay ang aking kalayaan sa pamamagitan ng inyong pananalangin may paghiling at sa pamamagitan ng mga ipinagkakaloob ng Espiritu ni Jesucristo . 
 Ito ay ayon sa aking mataimtim na pag-asam at pag-asa na sa anuman bagay ay hindi ako mapapahiya . 
 Sa halip , sa pagtaglay ko ng buong katapangan na gaya rin ng dati , ay dakilain si Cristo sa aking katawan maging sa buhay o sa kamatayan . 
 Ito ay sapagkat sa ganang akin , ang mabubuhay ay si Cristo at ang mamatay ay pakinabang . 
 Ngunit kung ang mabuhay sa laman ay mangangahulugan ng mabungang pagpapagal , hindi ko malaman kung ano ang aking pipiliin . 
 Ito ay sapagkat napipigilan ako ng dalawawang pagpipilian . 
 Nais kong pumanaw na upang mapasa piling ni Cristo na ito ay lalong mabuti . 
 Ngunit ang manatili sa katawan ay higit na kailangan dahil sa inyo . 
 Dahil lubos akong nakakatiyak sa bagay na ito , nalalaman kong ako ay mananatili at patuloy na makakasama ninyong lahat sa inyong pagsulong at kagalakan sa inyong pananampalataya . 
 Ito ay upang kung muli ninyo akong makasama ay mag-umapaw ang inyong pagmamapuri kay Cristo Jesus dahil sa akin . 
 Kinakailangan mamuhay kayong karapat-dapat sa ebanghelyo ni Cristo upang kung ako ay pumunta riyan at makita kayo o hindi man ay makabalita ako ng patungkol sa inyo , na kayo ay nananatiling matatag sa iisang espiritu at iisang isipan at sama-sama ninyong ipinagtatanggol ang pananampalataya ng ebanghelyo . 
 At hindi kayo maaaring takutin sa anumang paraan ng inyong mga kaaway . 
 Sa kanila , ito ay maliwanag na palatandaan patungo sa kanilang ikapapahamak . 
 Para sa inyo , ito ay sa ikaliligtas , at ito ay mula sa Diyos . 
 Sapagkat ipinagkaloob sa inyo alang-alang kay Cristo , hindi lamang ang sumampalataya sa kaniya kundi ang magbata rin naman ng hirap alang-alang sa kaniya . 
 Nasa inyo ang pakikipagbakang nakita ninyong nasa akin at nababalitaan ninyong nasa akin ngayon . 
 Yamang mayroon kayong kalakasan ng loob kay Cristo , mayroon kayong kaaliwan sa kaniyang pag-ibig , mayroon kayong pakikipag-isa sa kaniyang Espiritu , mayroon kayong pagmamalasakit at kaawaan . 
 Lubusin nga ninyo ang aking kagalakan sa pamamagitan ng pagkakaroon ng iisang kaisipan , ng iisang pag-ibig , ng iisang kalooban at ng iisang pag-iisip . 
 Huwag kayong gumawa ng anumang bagay dahil sa makasariling hangarin o pagpapalalo . 
 Sa halip , sa kapakumbabaan ng pag-iisip , ituring ninyo na ang iba ay higit na mabuti kaysa sa inyo . 
 Huwag hanapin ng isa't isa ang ikabubuti ng kaniyang sarili lang kundi ang ikabubuti rin naman ng iba . 
 Ito ay sapagkat kailangang taglayin ninyo ang kaisipan na na kay Cristo Jesus din naman . 
 Bagaman siya ay nasa anyong Diyos , hindi niya itinuring na kailangang pakahawakan ang kaniyang pagiging kapantay ng Diyos . 
 Bagkus ginawa niyang walang kabuluhan ang kaniyang sarili at tinanggap niya ang anyo ng isang alipin at nakitulad sa tao . 
 Yamang siya ay nasumpungan sa anyong tao , siya ay nagpakumbaba at naging masunurin hanggang sa kamatayan , maging sa kamatayan sa krus . 
 Kaya nga , siya naman ay lubhang itinaas ng Diyos at binigyan ng pangalang higit sa lahat ng pangalan . 
 Ito ay upang sa pangalan ni Jesus ay luluhod ang bawat tuhod ng mga nasa langit , ng mga nasa lupa at ng mga nasa ilalim ng lupa . 
 Ito ay upang ipahayag ng bawat dila na si Jesucristo ang Panginoon , sa ikaluluwalhati ng Diyos Ama . 
 Kaya nga , mga minamahal ko , gamitin ninyo ang inyong kaligtasan na may takot at panginginig , tulad ng palagi ninyong pagsunod , hindi lamang kung ako ay kasama ninyo kundi lalo na ngayong wala ako sa inyo . 
 Ang dahilan nito ay gumagawa sa inyo ang Diyos upang naisin at gawin ninyo ang kaniyang mabuting kaluguran . 
 Gawin ninyo ang lahat ng mga bagay na walang mga bulung-bulungan at pagtatalo . 
 Gawin ninyo ang gayon upang walang anumang maipaparating sa inyo at kayo ay maging dalisay , mga anak ng Diyos na walang dungis sa gitna ng isang lahing liko at lihis . 
 Magliwanag kayo sa kanilang kalagitnaan tulad ng mga liwanag sa sanlibutan . 
 Inyong itanghal ang salita ng buhay upang may ipagmapuri ako sa araw ni Cristo na hindi ako tumakbo nang walang kabuluhan ni nagpagal nang walang kabuluhan . 
 Subalit kung ako ay ibubuhos ng Diyos tulad ng haing ibinubuhos sa ibabaw ng hando at paglilingkod ng inyong pananampalataya , matutuwa at magagalak akong kasama ninyo . 
 Sa gayunding paraan , kayo naman ay matutuwa at magagalak na kasama ko . 
 Ngunit umaasa ako sa Panginoong Jesus na maisugo ko sa inyo si Timoteo sa lalong madaling panahon upang ako rin naman ay maaliw kapag nalaman ko ang inyong kalalagyan . 
 Ito ay sapagkat wala na akong ibang taong katulad niya ang pag-iisip , na may tunay na pagmamalasakit sa inyong kalalagyan . 
 Ito ay sapagkat abala silang lahat sa paghahanap ng mga bagay para sa kanilang sariling kapakanan , hindi sa mga bagay na nauukol kay Cristo Jesus . 
 Ngunit alam na ninyo ang kaniyang subok na pag-uugali , na gaya ng isang anak sa kaniyang ama , ay gayon siyang naglingkod na kasama ko sa ebanghelyo . 
 Siya nga ang aking inaasahang susuguin sa inyo sa lalong madaling panahon pagkatapos kong malaman ang aking magiging kalagayan . 
 Ngunit nakakatiyak ako sa Panginoon na ako rin ay makakapunta riyan sa lalong madaling panahon . 
 Ngunit naisip kong kailangang suguin ko sa inyo si Epafrodito na aking kapatid , kamanggagawa at kapwa kawal , ngunit sugo at lingkod ninyo na tumitingin sa aking mga pangangailangan . 
 Ito ay sapagkat siya ay sabik na sabik sa inyong lahat at labis na namamanglaw dahil sa nabalitaan ninyong siya ay nagkasakit . 
 Ito ay sapagkat totoo ngang siya ay nagkasakit at muntik nang mamatay . 
 Subalit kinahabagan siya ng Diyos at hindi lamang siya kundi ako rin naman upang huwag akong magkaroon ng sunod-sunod na kalungkutan . 
 Kaya nga , lalo kong pinagsikapang suguin siya sa inyo upang pagkakita ninyong muli sa kaniya , kayo ay magalak at mabawasan naman ang aking kalungkutan . 
 Kaya nga , tanggapin ninyo siya ng buong kagalakan sa Panginoon at parangalan ninyo ang mga katulad niya . 
 Ito ay sapagkat nabingit siya sa kamatayan alang-alang sa gawain ni Cristo , na hindi pinahalagahan ang kaniyang buhay upang punan ang kakulangan ng inyong paglilingkod sa akin . 
 Mga kapatid ko , sa katapus-tapusan , magalak kayo sa Panginoon . 
 Ang sumulat sa inyo ng gayunding mga bagay ay totoong hindi mabigat sa akin yamang ito ay upang mailayo kayo sa panganib . 
 Mag-ingat kayo sa mga aso . 
 Mag-ingat kayo sa mga gumagawa ng masama at mga nagpuputol ng laman . 
 Ito ay sapagkat tayo ang nasa pagtutuli , tayo na mga sumasamba sa Diyos sa Espiritu at mga nagmamalaki dahil kay Cristo Jesus , at hindi nagtitiwala sa gawa ng tao . 
 Bagaman ako ay maaari ding magtiwala sa gawa ng tao . 
 Kung sinuman ay mag-akala na siya ay may dahilan upang magtiwala sa gawa ng tao , lalo na ako . 
 Tinuli ako sa ika-walong araw . 
 Ako ay nanggaling sa lahi ng Israel , mula sa lipi ni Benjamin . 
 Ako ay isang Hebreong nagmula sa mga Hebreo . 
 Kung ang pag-uusapan ay patungkol sa kautusan , ako ay isang Fariseo . 
 Kung ang pag-uusapan ay patungkol sa kasigasigan , pinag-uusig ko ang iglesiya . 
 Kung ang pag-uusapan ay patungkol sa pagiging matuwid na ayon sa kautusan , walang maipupula sa akin . 
 Subalit anumang mga bagay na kapakinabangan sa akin , ang mga iyon ay itinuturing kong kalugihan alang-alang kay Cristo . 
 Oo , sa katunayan itinuturing kong kalugihan ang lahat ng bagay para sa napakadakilang pagkakilala kay Cristo Jesus na aking Panginoon . 
 Dahil sa kaniya , tinanggap ko ang pagkalugi sa lahat ng bagay at itinuring kong dumi ang lahat ng mga ito , makamtan ko lamang si Cristo . 
 Sa ganoon , ako ay masumpungan sa kaniya , hindi sa pamamagitan ng sarili kong katuwiran na ayon sa kautusan kundi ang katuwiran sa pamamagitan ng pananampalataya kay Cristo , at ang katuwiran na mula sa Diyos ay sa pamamagitan ng pananampalataya . 
 Ito ay upang makilala ko siya at ang kapangyarihan ng kaniyang muling pagkabuhay at ang pakikipag-isa sa kaniyang mga paghihirap , upang matulad ako sa kaniya , sa kaniyang kamatayan . 
 At sa anumang paraan ay makarating ako sa muling pagkabuhay ng mga patay . 
 Hindi sa natamo ko na , o ako ay naging ganap na . 
 Inangkin ako ni Cristo Jesus para sa isang layunin at nagsusumikap ako upang aking maangkin ang layuning iyon . 
 Mga kapatid , hindi ko ibinibilang na naangkin ko na ngunit isang bagay ang ginagawa ko . 
 Nililimot ko na ang mga bagay na nasa likuran ko at pinagsisikapang maabot ang mga bagay na nasa harap ko . 
 Pinagsisikapan kong maabot ang hangganan ng takbuhin para sa gantimpala ng mataas na pagkatawag sa akin ng Diyos na na kay Cristo Jesus . 
 Kaya nga , sa lahat ng mga ganap ay kailangang magkaroon ng ganitong kaisipan . 
 At kung sa anumang bagay ay naiiba ang inyong kaisipan , ipahahayag din naman ito sa inyo ng Diyos . 
 Gayunman , lumakad tayo sa pamamagitan ng gayunding paraan na natamo na natin upang magkaroon tayo ng iisang kaisipan . 
 Mga kapatid , magkaisa kayo sa pagtulad sa akin . 
 Pagmasdan ninyo ang mga lumalakad ayon sa halimbawang nakikita ninyo sa amin . 
 Ito ay sapagkat madalas kong sinasabi sa inyo , at ngayon sasabihin ko sa inyong muli na may pagluha , na marami ang lumalakad , na sila ang mga kaaway ng krus ni Cristo . 
 Ang kahihinatnan nila ay kapahamakan . 
 Ang diyos nila ay ang kanilang tiyan . 
 Ang kanilang kaluwalhatian ay ang mga bagay na dapat nilang ikahiya . 
 Ang kanilang kaisipan ay nakatuon sa mga bagay na panlupa . 
 Sapagkat ang ating pagkamamamayan ay nasa langit , na mula roon ay hinihintay naman natin ang Tagapagligtas , ang Panginoong Jesucristo . 
 Siya ang magbabago ng ating walang halagang katawan upang maging katulad ng kaniyang maluwalhating katawan , ayon sa paggawa ng kaniyang kapangyarihan na magpapasakop ng lahat ng bagay sa kaniya . 
_